---
title: Flipped Classroom
---

The Flipped classroom är en form av Blended learning där läraren ägnar tiden i klassrummet åt mer laborativt arbete istället för traditionella föreläsningar. Vid föreläsningar kan ibland en stor del av lektionen gå åt till att läraren förklarar teorier och visar exempel på problemlösning, men det finns inte alltid så mycket tid åt eleverna att själva arbeta med uppgifter.

Vid Flipped classroom ger läraren istället webbaserade genomgångar i hemläxa – exempelvis att se filmade föreläsningar, lyssna till podcasts eller läsa lärarens blogg där denne diskuterar ämnet. Det är elevernas ansvar att via självstudier gå igenom materialet så att de har den kunskap de behöver inför nästa klassrumsgenomgång. I klassrummet kan eleverna sen arbeta aktivt med uppgifter, experiment och problemlösningar, och läraren finns till hands för att vägleda och hjälpa till om någon kör fast.
